jan Asasi en jan Sotema la tawa suli li pini. ona tu li kama lon tomo lape mani. 

tawa jan Asasi la ijo ale ni li sin. tenpo ala la ona li lape lon tomo lape mani pona sama ni. lukin ona li alasa e ijo sin ale lon poka ante tomo. tomo li suli mute a! 

jan Sotema li tawa e poki suli tu. luka li jo e poki suli leko pi sike tawa. poki lili ante li awen lon sijelo li jo e ijo mani e len ale pi jan Asasi. 

poki lili pi jan Asasi li jo e ijo tu taso: len lipu pi tenpo lape en sitelen len soweli pi tenpo lape. lape... jan Sotema en jan Asasi li tawa suli. ona li wile e supa lape. 

ona tu li tawa supa pi jan pali. jan Sotema li open e toki. jan pali li mije li suli. taso jan Asasi li ken ala lukin pona tan ni: supa pali li suli. taso jan Asasi li lili. 

ken la jan pali li pana e ijo. (awen la jan Asasi li ken ala lukin pona). jan pali li toki: "o tawa sewi tawa supa nanpa tu tu. poki pi tawa sewi li lon poka ni." ona li pana e sona. 

seme la poki pi tawa sewi li lon weka ni a? seme la tomo li suli mute? jan Asasi en jan Sotema li tawa mute li kama lon insa pi poki tawa. sinpin pi poki tawa la jan Asasi li ken lukin e jan Asasi. jan Asasi nanpa wan li musi nasa e uta e lukin e luka la jan Asasi nanpa tu li pali sama. 

lon supa nanpa tu tu la tomo nanpa mute luka luka luka li suli a. jan Asasi li lukin e tomo suli e supa lape suli li pilin wawa.

"o tawa noka ala lon sewi pi supa lape a!" jan Sotema li toki.
"taso mi waso a!" jan Asasi li awen tawa musi. 

jan Sotema li wile ala utala mute. ona li lukin e tomo li open e poki ale. jan Asasi li weka tan supa lape li wile lukin lon poka. ona tu li lukin e poki pi telo nasa. (jan Asasi o moku ala e telo ni). ona li lukin e tomo jaki e tomo poki namako. ona li lukin e ilo seli len pi weka nena e supa pali pi ilo seli ni e ko ante mute pi jaki ala sijelo e len pi weka telo e len pi linja lawa pi weka telo e ijo ante ale a. 

pini la jan Sotema li kama lon supa lape. wawa ale li weka tan sijelo ona. suno suli ma li kama tawa anpa la kule jelo suwi li tan lupa lukin tomo. taso jan Asasi o moku. 

jan Sotema li toki, "sina wile moku e seme, jan Asa o?" (tenpo pini la mama pi jan Asasi li kepeken nimi lili 'Asa'). 

jan Asasi li wile moku e ni: lipu kasi laso mute li lon ko walo kala namako. jan Sotema li toki tawa ilo toki pi tomo lape la jan pali pi len pona a li kama kepeken tenpo lili. kepeken luka tu la jan pali li tawa e supa suli pi sike tawa tu tu. len walo li len e supa. poki sike kiwen li lon len. lon poka pi poki sike kiwen la ilo moku kiwen li lon. 

jan pali li pana e supa tawa sinpin pi jan Asasi. kepeken luka wan la ona li tawa sewi e poki sike kiwen kepeken nasin musi. moku li lon. jan pali li anpa lili e lawa ona tawa jan Asasi li toki: "tenpo moku pona o tawa sina."

ale li mani mute lukin. jan Asasi li toki. "sina pona."

sinpin pi jan pali li pilin pona. jan pali li lukin e jan Sotema li anpa lili e lawa tawa ona kin li weka tan tomo. jan Asasi li moku. 

"moku li pona seme?" jan Sotema li toki. 
"moku li pona mute. sina pona." jan Asasi li toki. 

suno li kama weka. jan Sotema li toki e open pi tenpo lape la jan Asasi li open e poki lili ona li kama e jan mije Popin e jan meli Popan. 

a...

luka pi jan Asasi li jo olin wawa e jan mije Popin e jan meli Popan. ona li toki suwi tawa ona tu kepeken kalama lili. 'mi weka e sina tan poki. o pilin ike ala.' 

jan Asasi en jan Popin en jan Popan li kama lon supa lape. 

jan Sotema li pini e suno pi jan Asasi li lukin e lipu kepeken suno lili. ona li kute e kama lape pi jan Asa la jan Sotema li pini e suno lili li kama lape kin. 


