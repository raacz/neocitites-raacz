jan lili li pini e lape. mama li awen lape. 

jan lili li wile moku. mama li awen lape. 

jan lili li pali e pan mute. mama li awen lape. 

jan lili li pana e pan ale tawa supa. jan lili li lukin e nena suli pan. pan mute... pan pona... mi wile... mama li awen lape. 

jan lili li moku e pan ale. jan lili li weka e jaki ale. jan lili li lape sin. 

mama li pini e lape. mama li wile moku. jan lili li awen lape. 

mama li pali e pan mute. jan lili li awen lape. 

mama li pana e pan ale tawa supa. mama li jo e supa pi nena suli pan li tawa jan lili.

"jan Wepali o! mi pali e pan mute ni: ona li pona tawa sina!"

jan lili li pini e lape li lukin e nena suli pan nanpa tu. 

"ike."
