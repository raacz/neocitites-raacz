## jan Sosa Si li open e nasin

nasin sewi pi jan Sosa Si li nasin sewi pi sin lili.

mama pi jan Sosa Si li pana e ona lon tenpo sike nanpa luka luka luka tu wan ale luka lon ma kipisi Wemon pi ma Mewika. 

lon tenpo pi jan Sosa Si la jan mute pi ma Mewika li pali e nasin sewi sin. lon la, pali pi jan Sosa Si li nasa mute ala. 

### lukin tu pi jan Sosa Si

jan Sosa Si la ijo tu suli li kama li lon.

nanpa wan la, jan Sosa Si li lili la sewi li toki tawa ona. ona li lon ma kasi la jan sewi tu pi wawa nasa li kama lon lukin ona. 

jan nanpa wan li sewi mama. 

jan nanpa tu li sewi lili ni: ona li pona mute li jan lili pi sewi mama li moli ike lon palisa li kama sin pona tan moli la esun nasa la ale pi tenpo kama li ken kama pona sama ona. 

jan tu pi sinpin ona li toki e ni: nasin sewi ale pi tenpo ni li pakala. jan Sosa Si o pali sin e nasin sewi pona pi tenpo pini. 

nanpa tu la, jan pali waso pi sewi mama li kama tawa jan Sosa Si li toki e ni: lipu sewi li lon anpa ma lon poka ni. o pali e lupa o kama jo e lipu sewi. 

jan Sosa Si li pali e lupa li kama jo e lipu sewi. lipu sewi li tan kiwen mani jelo li majuna mute. lipu sewi li kepeken toki nasa pi tenpo majuna. 

taso sewi li pana e wawa pi ante toki tawa jan Sosa Si la ona li kama ken lukin e toki. ona li ante toki e lipu. ni li lipu pi jan Momon. 

### lipu pi nasin Momon

lipu pi jan Momon li toki e ni:

tenpo pini la jan mute li weka tan ma sewi Jelusalen li tawa ma pi kulupu Mewika. jan sewi lili li moli ike pi nasa esun pona lon palisa li kama sin tan moli la ona li tawa ma pi ma Mewika li pali ante mute lon ni. 

lipu pi jan Momon li toki e pali ale pi tenpo ni lon jan nanpa wan ni: ona li kama lon ma pi kulupu Mewika.

tenpo lon la, jan pi alasa sona li sona mute e kulupu pi tenpo pini tan ni: ona li lukin mute e ma li alasa mute e ijo pi tenpo pini lon anpa pi ma ni. jan pi alasa sona li toki e ni: 

jan nanpa wan pi ma ni li tan ala ma sewi Jelusalen. lipu pi jan Sosa Si li ken ala toki lon. 

taso lon la jan mute li pilin e ni: jan Sosa Si li toki lon. jan Sosa Si li kama jan lawa pi nasin sewi ona. jan pi nasin sewi ni ala li toki e nasin sewi pi jan Sosa Si kepeken nimi: "nasin sewi Momon", tan nimi pi lipu sewi. 

### moli pi jan Sosa Si

jan Sosa Si li jan lawa pi nasin sewi taso ala. ona li kama jan lawa ma. ona li wile kama jan lawa nanpa wan pi ma Mewika.

taso ona li kama ala jan lawa nanpa wan pi ma Mewika. ona li kama moli.  

o sona e ni: jan Sosa Si li ike. pali ike wan ona la ona li unpa ike e jan mute mute meli li len e sona ni tan mije ona tan jan ale kulupu. kulupu lili pi nasin sewi ona li kama sona e pali ike pi jan Sosa Si li toki e ike ale ona lon lipu li pana e lipu tawa jan mute. jan Sosa Si li pakala e tomo pi pali lipu la jan lawa mute pi ma poka li kama wile utala e ona. 

jan Sosa Si li kama lon poki pi jan ike. jan mute pi pilin ike li kama sona e ni: jan Sosa Si li lon seme. kulupu suli jan pi pilin ike li kama li moli e jan Sosa Si. 

### nasin awen 

moli pi jan Sosa Si la kulupu pi nasin sewi Momon li awen li awen lon tenpo ni. 

lon tenpo pi jan Sosa Si la jan mute li toki e ni: sewi li toki tawa mi! o kute e mi a! jan mute li pali e nasin sewi sama jan Sosa Si. taso nasin mute ala li awen lon li awen kulupu jan suli sama nasin sewi Momon pi jan Sosa Si. 

nasin sewi Momon li nasin sewi pi lawa mute. nasin sewi Momon li ken ala e pali mute. lon lipu ni la mi wile toki e lawa mute pi nasin sewi Momon. 
