
# tomo sewi pi nasin sewi Momon

tenpo ni la sina sona e ni: lawa nasa li lon nasin sewi Momon. nasin seme la kulupu lawa pi nasin sewi Momon li ken kama e ni: jan li kute e lawa? 

mi kama toki. taso nanpa wan la, o sona e nasin tomo. 

## tomo pi nasin tu li lon

nasin sewi mute li lon li kepeken tomo pi nasin ante. 

jan mute pi nasin sewi Momon ala li lon ma Mewika li pilin e ni: jan lili pi jan sewi mama li moli lon palisa li pona e jan ale kepeken nasin esun nasa. tenpo la, jan pi pilin ni li tawa tomo sewi lon tenpo esun ale. jan li ken tawa tomo sewi pi wile ona. ona li ken tawa tomo poka. ona li ken tawa tomo weka. ala li lawa e ni: jan li ken tawa tomo sewi. 

taso kulupu pi nasin sewi Momon lawa mute. ona li toki tawa jan ale e ni: ona li ken tawa tomo sewi wan seme. nasin li ni: 

kulupu lawa li lukin e lipu ma li kipisi suli e ona. kipisi suli ma ale li jo e jan lawa wan suli. 

sin la kulupu lawa li kipisi lili e kipisi suli ma ale. kipisi lili ale li jo e tomo sewi wan. tomo sewi ni la jan pi nasin sewi Momon pi kipisi lili ma ni li tawa lon tenpo esun ale. ni li tomo sewi pi kulupu lili. 

taso jan tu li kama wan olin lawa lon nasin sewi Momon la pali ni li ken ala lon tomo sewi pi kulupu lili. 

ona o tawa tomo sewi wawa. 

tomo sewi wawa li walo li suli li mani mute lukin li lon ma ale ala. tomo sewi wawa la jan pi nasin Momon li pilin e ni: ona li ken pali sewi. 

ni la jan pona taso li ken tawa insa pi tomo sewi wawa. 

jan seme li jan pona? jan ale ala pi nasin sewi Momon li pona pi mute pona tawa kulupu lawa. sina wile kama jan pona tawa kulupu, la jan lawa lili pi tomo sewi lili sina o toki e ni: sina pona. 

## jan pona pi mute pona

lipu li lon li toki e ni: jan pona pi mute pona li sama seme. 

jan pona pi mute pona li pilin e ni: nasin sewi Momon li lon. jan lawa suli nanpa wan pi kulupu lawa li wawa sewi. 

jan pona pi mute pona li tawa tomo sewi lon tenpo suno pi nasin sewi. 

jan pona pi mute pona li unpa lon nasin pona taso pi nasin sewi Momon. 

jan pona pi mute pona li kepeken nasin len pona taso pi nasin sewi Momon. 

jan pona pi mute pona li toki ala pi lon ala. 

jan pona pi mute pona li kama e mani la ona li pana e mani wan tan mani luka luka tawa kulupu pi nasin sewi. 

jan pona pi mute pona li 'pona sijelo' li moku ala e telo ike. 

ijo namako li lon. taso mi toki e ijo suli ale.

sina wile kama wan olin tawa jan pi nasin sewi Momon, anu sina wile ken tawa ma sewi pona pi nasin sewi Momon, la sina o pali e ijo ale ni. 


https://commons.wikimedia.org/wiki/File:Salt_Lake_Temple,_Utah_-_Sept_2004-2.jpg

# tomo suli pi tomo esun mute

## mani pi nasin sewi Momon

lon lipu pini la sina kama sona e ni: 

jan pi nasin sewi Momon li wile kama lon insa pi tomo sewi wawa la ona o pana e kipisi mani pi mani pali tawa kulupu sewi. 

nasin sewi ante mute li toki e ni: jan anpa o pana e mani. taso nasin sewi Momon la, sina pana ala e mani la jan lawa li ken ala e pali mute. nasin sewi Momon la wile pana li suli mute. 

kulupu lawa pi nasin sewi Momon li mani mute mute mute mute mute. mute seme? lon la, mi ken ala sona. 

lon ma Mewika la kulupu suli pi nasin sewi li ken toki ala e ni: ona li poki e mani pi mute seme. 

taso jan mute pi nasin sewi Momon ala li pilin e ni: mute mani pi kulupu ni li sama mute tawa mute mani pi jan ni: ona li pali e kulupu esun Amason. 

ni li mani mute, mute a. kulupu li pali seme kepeken mani ni? 

ona li pali e tomo sewi lili sin e tomo sewi wawa sin. ona li pana e mani lili tawa pona pi jan anpa. 

kin la, ona li pali e tomo suli pi tomo esun mute lon poka pi tomo sewi suli. 

## tomo sewi wawa pi suli nanpa wan

lon ma kipisi Juta pi ma Mewika la ma tomo pi "telo namako" li jo e jan pi mute nanpa wan. "telo namako" li nimi ma. 

kin la, ma kipisi Juta la jan pi nasin sewi Momon li mute nanpa wan. nasa ala la, tomo sewi wawa pi suli nanpa wan pi nasin sewi Momon li lon ma tomo pi "telo namako" a.

taso nasa lili la tomo esun suli li lon poka pi tomo sewi wawa suli. tomo esun ni li suli mute li jo e tomo lili esun mute.

kulupu lawa pi nasin sewi Momon li pali e tomo suli sewi wawa e tomo suli pi tomo esun mute kin. 

tomo suli esun la jan li ken esun e telo ike. 

tomo suli esun la jan li ken esun e len ni: nasin sewi Momon la, ona li len pi mute pona ala e luka meli e noka meli. 

tomo suli esun pi kulupu lawa la jan li ken pali e ijo ni: ona li ike a tawa nasin sewi Momon. 

seme la kulupu lawa li pali e tomo esun ni? tan mani. seme ante li ken. 

open la kulupu lawa li toki e ni: 

ale o, lon poka pi tomo sewi wawa la mi wile pali e tomo esun pi suli mute. ni li ken ike tawa sina la o sona e ni: sina pana e kipisi pi mani pali sina tawa mi la, mi kepeken ala mani ni. mi pali e tomo esun suli la mi kepeken mani ante. 

kulupu lawa li toki ala e ni: mani ante li tan seme. 
