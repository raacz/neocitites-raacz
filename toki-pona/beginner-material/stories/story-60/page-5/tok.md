
### jan Sosa Si li unpa ike e meli mute

nasin sewi Momon la meli li anpa lon tenpo mute lon nasin ante mute. mi wile toki e nasin tu pi nasin mute ni. 

#### ken pi wawa sewi

jan Sosa Si li pana e sona ni:

kepeken ken pi wawa sewi la jan li ken pali pona sewi. jan li ken pona e ike sijelo. jan li ken kama wawa utala. 

taso tawa jan Sosa Si la, jan ale ala li ken kama jo e ken pi wawa sewi. meli li ken ala a. mije taso li ken a. 

jan mije lili li sike e suno lon tenpo luka luka tu la, ona li kama ken jo e ken pi wawa sewi. 

nasin pana li ni: kulupu wawa sewi pi jan mije suli li pana e luka ona tawa sewi lawa pi jan mije lili. ona li toki e nimi mute. 

tenpo ni la, jan mije lili li kama jo e ken lili pi wawa sewi. jan mije lili li suli la, ona li ken tawa tomo sewi wawa li ken kama jo e ken ale pi wawa sewi. 

tenpo suli la kulupu lawa li pana e ken pi wawa sewi tawa jan mije pi selo walo taso. jan pi selo pimeja li ken ala. lon tenpo sike nanpa luka luka tu tu ale mute mute mute luka luka luka tu wan la, kulupu lawa li ken e jan pimeja.

awen la jan meli li ken ala jo e ken pi wawa sewi a. 

#### nasin pi wan olin

lon nasin sewi Momon la wan olin li suli mute. ona li pilin e ni: sina en jan olin sina li kama wan olin lon tomo sewi wawa, la sina tu li awen lon poka lon ale pi tenpo kama, lon moli, lon pini moli kin. 

jan mije en jan meli. ni taso li ken wan olin. jan meli li ken ala wan olin tawa jan meli ante. jan mije li ken ala wan olin tawa jan mije ante. nasin sewi Momon la, jan tonsi li lon ala. 

taso. jan mije wan li ken wan tawa jan meli mute. jan meli li ken wan tawa jan mije wan taso. 

#### jan Sosa Si en unpa ike mute ona

ona li len e unpa ike ona kepeken nasin ante mute. tenpo mute la ona li kepeken nasin ni:

jan Sosa Si li toki e ni tawa jan anpa mije: o tawa ma pi weka mute. mi wile e ni: sina pana e nasin sewi Momon tawa jan mute pi ma weka li suli e kulupu. 

jan anpa li kute li tawa weka. 

ona li lon ala la jan Sosa Si li kama tawa meli pi jan mije anpa li toki e ni: 

meli o, jan sewi li wile e ni: mi en sina li kama wan olin. sina o kama wan olin tawa mi. sina ni ala la jan waso pali pi sewi mama li moli e mi kepeken palisa utala suli. 

meli li ken kute taso. pini unpa la, jan Sosa Si li toki e ni tawa meli: o len e sona ni tan jan ante ale. 

ona li kepeken nasin ante mute. tenpo la ona li unpa e jan lili meli kepeken toki pi nasin sama.

ni ale la jan Sosa Si li len tan kulupu ona pi nasin sewi. ona li len e pali ni tan meli ona kin. 

taso tenpo la, jan Ema li kama sona. jan Ema li jan olin meli nanpa wan pi jan Sosa Si. jan Ema li kama sona tan ni:

jan lili meli sin li kama awen lon tomo pi jan Sosa Si. ken suli la jan lili meli ni li jan pali. taso jan Sosa Si en jan Ema li awen e jan lili meli sin ni li sama mama tawa ona. jan Ema li pilin mama mute. 

lon tenpo pimeja wan, la jan Ema li kama lon poka pi tomo soweli li kute e jan Sosa Si e jan lili meli. kepeken lupa lili pi sinpin tomo la jan Ema li lukin. 

jan Ema li weka e jan lili meli tan tomo. 

#### nasin sin ike pi wan olin

lon tenpo suli la jan Sosa Si li toki e ni tawa kulupu ona: mi unpa e jan wan taso. mi toki lon! 

(ona li toki pi lon ala)

taso ona li ken ala awen len e pali ona. ni la jan Sosa Si li toki e ni: pali ike ale mi li ike ala tan ni: sewi li wile e ona. 

lon lipu la jan Sosa Si li sitelen e toki ni tan sewi:

"mi sewi. 

lon tenpo suli la mi ken e ni: jan mije li ken wan tawa meli olin mute. mi pana e ken ni tawa jan Sosa Si kin. lon la, mi pana e ken ni tawa jan mije ale. jan mije li wile wan olin tawa meli mute la ona li ken. taso o kepeken nasin ni:

jan mije o toki e ni tawa meli nanpa wan: ona li wile unpa e meli sin. 

meli nanpa wan o ken e unpa sin. taso meli li ken ala e unpa, la mi pakala e meli ike nanpa wan ni. 

meli sin o sin tawa unpa. ona li unpa lon tenpo pini li len e sona ni tan jan mije, la mi pakala e meli ike sin ni. 

jan mije en meli mute li wan la kulupu mi li ken suli mute. ni li pona tawa mi. tawa jan mije pi meli mute la mi pana e pona mute lon ma sewi."

#### nasin pi tenpo lon

tenpo lon la, jan pi nasin sewi Momon li weka e nasin pi tenpo pini. jan meli wan en jan mije wan la ona taso li ken wan olin. 

taso jan meli li moli la, jan mije li wan olin sin tawa jan sin la, jan mije li ken lon poka pi meli tu lon ma sewi moli. 

jan mije li moli la, jan meli li wan olin sin tawa jan mije sin la, jan meli li lon poka pi jan mije nanpa tu taso lon ma sewi. 

moli taso li pini e wan olin. ken la jan mije en jan meli li wan olin li kama pilin utala li wile weka e wan olin. ona li ken pini e wan olin lawa. taso ona li ken ala pini e wan olin sewi. 

ken la jan mije pi wan olin li pali ike li pakala e jan meli. jan meli li wile weka li weka li kama olin e jan mije sin li wile wan olin. jan meli en jan mije sin li ken wan olin lawa, taso ona li ken ala wan olin sewi. jan pi nasin sewi Momon li pilin e ni: jan meli li moli, la ona o lon poka pi jan mije ike ona lon ale pi tenpo kama lon weka pi jan mije sin ona lon ale pi tenpo kama. 




ike a.



