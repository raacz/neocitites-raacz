


### tomo suli pi tomo esun mute

lon lipu pini la sina kama sona e ni: 

jan pi nasin sewi Momon li wile kama lon insa pi tomo sewi wawa la ona o pana e kipisi mani pi mani pali tawa kulupu sewi. 

nasin sewi ante mute li toki e ni: jan anpa o pana e mani. taso nasin sewi Momon la, sina pana ala e mani la jan lawa li ken ala e pali mute. nasin sewi Momon la wile pana li suli mute. sina pana ala la sina ike. ni la jan mute li pana. jan mute pi mani mute li pana. jan mute pi mani mute ala li pana. 

#### mani pi nasin sewi Momon

nasa ala la kulupu lawa pi nasin sewi Momon li mani mute mute mute mute mute mute. mute seme? lon la, mi ken ala sona. 

lon ma Mewika la kulupu esun o toki e ni tawa kulupu lawa ma: ona li kama e mani pi mute seme. taso kulupu suli pi nasin sewi li ken toki ala e ni: ona li kama e mani pi mute seme. 

ni la mute mani pi kulupu Momon li sona len. jan lawa pi wawa mute taso li sona e nanpa ni. 

jan mute li wile e sona len ni. ni la ona li alasa e sona kepeken nasin ante mute. tenpo ni la jan mute li pilin e ni: mute mani pi sona len li sama mute tawa mute mani pi jan ni: ona li pali e kulupu esun Amason. 

ni li mani mute, mute a. kulupu pi nasin sewi Momon li pali seme kepeken mani ni? 

ona li pali e tomo sewi lili sin e tomo sewi wawa sin. ona li pana e mani lili tawa pona pi jan anpa. 

kin la, ona li pali e tomo suli pi tomo esun mute lon poka pi tomo sewi wawa suli. 

#### tomo sewi wawa pi suli nanpa wan

lon ma kipisi Juta pi ma Mewika la ma tomo pi "telo namako" li jo e jan pi mute nanpa wan. "telo namako" li nimi ma. 

kin la, ma kipisi Juta la jan pi nasin sewi Momon li mute nanpa wan. nasa ala la, tomo sewi wawa pi suli nanpa wan pi nasin sewi Momon li lon ma tomo pi "telo namako" a.

taso nasa lili la tomo esun suli li lon poka pi tomo sewi wawa suli. tomo esun ni li suli mute li jo e tomo lili esun mute.

kulupu lawa pi nasin sewi Momon li pali e tomo suli sewi wawa e tomo suli pi tomo esun mute kin. 

tomo suli esun la jan li ken esun e telo ike. 

tomo suli esun la jan li ken esun e len ni: nasin sewi Momon la, ona li len pi mute pona ala e luka meli e noka meli. 

kulupu lawa pi nasin Momon li pali e tomo suli esun. tomo suli esun la jan li ken pali e ijo ni: ona li ike a tawa nasin sewi Momon. 

seme la kulupu lawa li pali e tomo esun ni? tan mani. seme ante li ken. 

open la kulupu lawa li toki e ni: 

ale o, lon poka pi tomo sewi wawa la mi wile pali e tomo esun pi suli mute. ni li ken ike tawa sina la o sona e ni: sina pana e kipisi pi mani pali sina tawa mi la, mi kepeken ala mani ni lon pali pi tomo esun suli. mi pali e tomo esun suli la mi kepeken mani ante. 

kulupu lawa li toki ala e ni: mani ante li tan seme. 
