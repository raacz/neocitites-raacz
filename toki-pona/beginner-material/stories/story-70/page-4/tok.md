### o weka tan sike

nasin sewi Puta la, nasin lon li sike ike. sina moli la sina kama sin lon ma la sina moli sin li kama sin lon ma. sina kama olin e pilin pona pi tenpo lili la sina kama anpa tan pilin ike. sike ike sin ale la pilin ike sin li kama tan pilin pona sin pi tenpo lili. nasin wan taso la sina ken kama pilin pona pi tenpo ale: o weka tan sike. 

#### sona wawa

mi lili pi tenpo pini o,

jan mute li wile unpa li wile ala kama mama. kepeken ilo pi weka mama la ona li ken ante e sijelo ona tawa ni: kama mama li ken ala. 

mi sona e ni: unpa li ike tawa nasin sewi sina. pilin sina la sina kama ala unpa la sina wile ala sona e nasin. taso o kute a. 

sina awen ala awen sona e jan Mopi? sina en jan Mopi li lon tomo sona sama lon tenpo suli. tenpo la sina tawa tomo pi jan Mopi li musi lon poka ona. 

sama sina la jan Mopi li kute wawa e kulupu pi nasin sewi. sama sina la jan Mopi li wile ala unpa pi nasin ike. 

taso tenpo sike luka luka tu wan li lon jan Mopi la ona li kama kepeken ilo pi weka mama. 

sike loje pi jan Mopi li pakala mute. ona li pana e telo loje lon tenpo suno ale lon tenpo mun mute. tenpo ale la ona li pilin ike insa. tenpo ale la sijelo li anpa e ona. 

sina awen sona e ni ale anu seme? 

sina sona ala sona e ni: ilo pi weka mama li pali seme tawa sijelo pi jan Mopi?

"ona li kama e ni: sijelo ona li pana e telo la ona li pilin ike ala anu seme?"

ala a. sona sina pi tenpo pini li ike. mi pana e sona lon.

sona lon la, ilo ni pi weka mama li weka e jan Mopi tan sike loje. sijelo ona li kama pana ala e telo lon nasin sike. 

#### ken pi weka sike

jan mute li weka tan sike lon wile. sike li pona pilin ala. sina wile ala kama mama lon tenpo ni la sina wile ala lon sike lon tenpo ni. 

mi pi tenpo pini o, 
mi pi tenpo ni li lon weka sike. mi pilin pona lon weka. mi pilin wawa lon weka. 

mi kama kepeken ilo pi weka mama tan ni ala: mi wile weka tan sike. taso mi weka tan sike la ni li pona mute tawa mi. mi wile awen lon weka sike lon ale pi tenpo kama. 

#### nasin pi tenpo suno ale

nasin mute li lon tawa ni.

ilo mute pi weka mama li lon li kepeken nasin ante mute. ken suli la sina sona e nasin wan ni: jan li moku e sike lili kiwen misikeke lon tenpo suno ale. 

tenpo mute la nasin li ni: sike lili mute luka tu wan li lon poki. tenpo esun wan li jo e tenpo suno luka tu. ni la poki li jo e sike pi mute pona tawa tenpo esun tu tu. 

misikeke pi sike ni li jo e telo toki. sijelo li lawa e nasin pi telo loje kepeken toki. sijelo li toki kepeken nimi ala kepeken pana pi telo toki. 
taso misikeke li pana e telo toki ona li nasa e telo toki pi lawa sijelo. ni la lupa li ken ala kute e toki lawa sijelo. lupa li kama ala pana e ilo mama pi ken pali. sike li pakala. 

taso. poki ni la sike ale ala li misikeke. sike lili pi tenpo esun tu wan li misikeke. sike lili pi tenpo esun wan li misikeke ala. 

jan li moku e sike kepeken nasin ni lon tenpo suno ale la, ona li awen pana e telo loje. ona li moku e sike misikeke la telo ala li kama. ona li moku e sike pi misikeke ala la telo li pana.

taso jan li moku e sike misikeke taso lon tenpo ale la, telo ala li pana. 

ni la tan seme a la sike pi misikeke ala li lon a?  ni li tan ijo tu ike li tan ijo wan pona pi pona lili. 

ike nanpa wan la, tenpo pini la sike misikeke ale li jo e misikeke mute mute mute mute mute a. mute misikeke pi tenpo pini li suli tawa tu tu la mute misikeke pi tenpo ni li lili tawa wan. sijelo li pilin e telo toki lon tenpo ale la ni li ken ike. ni la tenpo pini la, lape lili li ken pona. tenpo lon la mute misikeke li lili. lape li kama wile ala li kama pona ala. 

ike nanpa tu la, jan mute pi nasin sewi li pilin sama ni: "pana pi telo loje li wile sewi. meli li pana e telo loje la ni li tan wile sewi. o utala ala e sewi. ale o anpa tawa sewi. meli o anpa tawa sewi." jan sona li kute e toki pi jan ni li ante e nasin pali misikeke tawa ni: sike pi telo loje li weka ala. 

pona lili wan la, tenpo la ilo pi weka mama li pali pona ala. sina weka e sona pi sike misikeke wan la, sina ken a kama mama. jan li ken sona pona e ni tan pana pi telo loje: ona li kama ala mama. ken la jan li wile a sona e sona ni, la pana pi telo loje li ken pona. 

taso lon la jan sona mute li kama pilin e ni lon tenpo poka: jan li moku e sike misikeke lon tenpo suno ale li pana ala e telo loje, la ni li pona. ni li ike ala. 

mi pi jan lili o, nasin ni li pona mute ala tawa sina. pali nasin la sina jan pi wawa lili. sina o pali e ijo lon tenpo suno ale, la tenpo mute la sina ken ala pali pona li weka e sona ni: sina o pali. 

taso mi pana e sona pi ilo ni tawa sina tan ni: sina o ken sona. jan mute a li weka tan sike loje. ni li nasa ala. jan mute pi pali wawa li weka tan sike loje. ona li wile ala kama anpa lon tenpo mun ale. ona li wile ken awen pali. ni la ona li weka tan sike. 

jan Mopi li weka tan sike tan ni: sike li anpa ale e ona. ona li pilin ike ale lon tenpo ale. 

mute pi pilin ike sina li sama ala mute pi pilin ike ona. taso ni li toki ala e ni: sina o weka ala e sike o pilin ike. 

#### nasin pi tenpo suli 

ilo ante pi weka mama li lon li wile ala e ni: jan li pali e ijo lon tenpo suno ale. 

mi la ilo pi pona nanpa wan li ni: jan sona li kipisi e selo pi luka sina li pana e palisa lili tawa insa luka. palisa li lili mute li jo e misikeke mute lon insa. palisa wan li ken weka e ken mama sina lon tenpo sike tu wan. anu tu tu. 

ni li tenpo suli a. 

ni li pona mute a tan ni: sina wile ala a pali mute. 

ilo palisa pi insa luka li weka e mi tan sike. taso lon la, ni li kama tawa jan ale ala. 

jan luka li kepeken palisa pi insa luka la jan wan li kama weka tan sike pi pana loje. ni li mi. 

jan luka li kepeken palisa pi insa luka la jan wan li kama pana e telo loje namako. pona la ni li mi ala.

ni la mi ken ala toki e ni: jan li wile weka e sike ona la nasin ni li pona mute lon tenpo ale. 

mi ken toki e ni: mi pi jan lili o, ken suli la nasin ni li pona tawa sijelo sina. 

o kama kepeken. 