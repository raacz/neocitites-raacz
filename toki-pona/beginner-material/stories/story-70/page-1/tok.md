### sona pi nasin sijelo

#### tan seme

mi jan lili la jan pi pana sona li toki e ni tawa mi: sina kama suli la lupa mama pi sijelo sina li kama pana e telo loje lon tenpo mun ale.   

tenpo pana mi li kama open la awen la mi pilin monsuta sama ni:

a... tenpo ni la mi ken mama anu seme? mi sitelen insa e ni: pana loje li tan ni: jan lili ken pi tenpo kama li kama moli. mi pilin ike tan sitelen insa ni. mi lukin sitelen insa e ijo ante. a... nasin seme la mi ken jaki ala? mi o pana e len tawa insa pi len insa mi anu seme! sona ala!   

pana mi li kama open la pilin monsuta mute en sona mute ala li lon. mi wile pali e lipu ni tawa mi lili pi pilin monsuta mute pi sona mute ala.   

mi pi jan lili o: o kute. o kama sona. o pilin monsuta ala.   


#### sona lili

tawa mi lili pi tenpo pini weka la mi pana e sona ni:

sijelo sina li wile pali sike tan ni: nasin pi kama mama li kepeken wawa mute. sijelo sina li wile awen e wawa li wile kepeken nasin ni: ona li ken lili e wawa wile. 

pali mama li wile e ijo mute. sijelo sina li kepeken nasin mute ni: ona li suli e ken pi pali pona li lili e ken pi pali ike. 

unpa la sijelo sina li ken kama mama. ken la ijo sijelo sina en ijo sijelo pi jan unpa li kama wan. ijo sina li ilo mama pi ken pali. ijo pi jan unpa ni li ilo mama pi wile pali. ijo sina li suli li pali wawa. ijo pi jan ante li lili li pali pi lili taso. 

wan pi ilo mama tu li kama ijo sin. 

sijelo sina en ijo sin li pilin pona lon poka la sina kama mama. ijo sin li moku e telo loje. 

ijo sin li lon ala la sijelo sina li weka e telo loje li kama ala mama.  

#### sina awen wile sona anu seme?

ken la sina ken ala sona pona tan toki lili taso. ni la mi o toki suli e toki lili mi. 

#### sina kama lon tan seme

o kama sona pona e ni: sijelo sina li pali pi sike tenpo tan seme.   

sina kama lon tan seme?

sina kama lon tan unpa.   

palisa jan li tawa insa lupa pi jan ante li pana e ilo mama.
ilo mama ni pi pana palisa li ken alasa e ilo mama pi insa lupa.    
ilo tu ni li kama wan la ijo sin li kama lon.    

ilo mama pi pana palisa li jo e sona sijelo ale pi jan palisa.   
ilo mama pi insa lupa li jo e sona sijelo ale pi jan lupa.   

taso, ni taso la ilo mama tu ni li pali sama. lon la pali pi ilo mama tu ni li ante a. nasin pi ilo mama tu ni li ante a.

pali mama la ilo mama pi pana palisa li jo e wile pali e ilo pi open pali.

pali mama la ilo mama pi insa lupa li jo e ijo ante ale wile. pali pi ijo sin li wile e ijo mute a! sona pi nasin pali en wawa pali en sijelo pi ijo sin en moku open pi ijo sin en moku lili awen en ilo pali mute mute li lon ilo mama pi insa lupa. lon la ilo mama pi insa lupa li ilo mama pi ken pali. taso ilo mama pi ken pali li wan taso la ona li pali ala tan ni: ona li wile ala.   

ilo mama suli pi ken pali en ilo mama lili pi wile pali li kama wan la pali li open. ijo sin li kama.   

#### ilo mama li ken ala awen lon tenpo suli

ilo mama pi ken pali en ilo mama pi wile pali li awen lon insa pi poki pona. sijelo li weka e ilo mama ni tan poki la ilo mama li ken ala awen lon tenpo suli. tenpo lili la ilo mama ni li moli a.   

ilo pi ken pali li suli. pali ale ona en ijo ale pi jo ona li wile e wawa mute la wile moku ona li mute. tan weka moku la ona li ken awen moli ala lon tenpo suno wan taso.   

ilo pi wile pali li lili. ona li lon ko pi insa lupa la ona li ken awen moli ala lon tenpo suno luka.   

ilo mama lili pi wile pali li moli la ni li suli mute ala. ilo pi wile pali li lili mute li jo e ijo lili tu wan taso. sijelo li ken pali e ilo ni sin mute mute mute mute kepeken wawa lili.   

taso ilo mama pi ken pali la nasin li ante. ilo pi ken pali li lili ala. ona li suli li jo e ijo mute namako pi ken pali lon insa ona.   

kin la ilo pi ken pali li sin ala. sijelo sina li pali e ilo ale sina mama pi ken pali lon tenpo weka ni: sina lon insa pi mama sina. tenpo lon la sijelo sina li awen ala pali e ilo mama sin.   

tan ni ale la sijelo sina o pana e ilo mama sin lon tenpo ale ala. ona o pana e ilo mama wan. ilo mama ni li moli la o pana e ona wan sin. nasin li wile e sike.   

taso... sona ni li ale ala.   

nasin ni taso li lon la sike wan li kepeken tenpo suno wan. taso sike wan pi telo loje pana li kepeken tenpo suno mute.   

ijo ante kin li lon li wile e nasin sike.


#### kama mama

lupa mama li pana e jan lili tawa ma la sina ken lukin e ni: linja suli li wan e jan lili e mama. lon la, linja ni li uta. ona li lon insa mama la moku li tawa tan mama tawa jan lili kepeken linja ni. nasin ni la jan lili li moku.

ilo mama tu li kama wan li kama ijo pi sin mute la linja ala li lon. ijo sin li lon insa pi lupa jan. taso insa pi lupa jan en ijo sin li wan ala. ona o kama wan kepeken toki. selo lupa li toki tawa ijo sin. ijo sin li toki tawa selo lupa.   

ona li toki la ona li alasa e pona pi ona ante.   

selo lupa li alasa e ni: ijo sin li pona ala pona. pakala li lon ala lon? ijo sin li wawa ala wawa pi lili taso?

ijo sin li alasa e ni: lupa li ken ala ken tomo pona? moku pi mute pona li lon ala lon? ijo ale wile li mute ala mute pona?   

toki li ike la ijo sin li moli. jan lupa li kama ala mama.   

toki li pona la ijo sin en selo lupa li kama wan. tenpo ni la lupa li mama e ijo sin li wile pana e moku tawa ijo sin. taso ona li ken ala kepeken linja tan ni: linja li lon ala. ni la ona li awen pali e linja la ona li ken e ni: ijo sin li moku e selo lupa.   


#### selo lupa li pali e selo sin wawa li weka e ona

selo lupa li wawa.   

ona li pali alasa. pali alasa li pona la ona li kama jo e ijo sin li kama wan tawa ijo sin. pini la selo lupa li kama moku pi ijo sin ni. pali ale ni li kepeken wawa mute.   

selo lupa li pali la ona li kepeken wawa mute. sijelo li wile awen e wawa ona la selo lupa o pali lon tenpo wile taso lon tenpo ale ala.   

ni la nasin li ni: pali wawa li wile la selo lupa li pali e selo sin pi wawa pali. selo sin ni li pali lon tenpo lili taso. sijelo li kama wile ala e ona la selo sin ni li kama weka tan sijelo.

ni a li pana pi telo loje.   


#### nasin sike pi selo lupa en nasin sike pi ilo mama li sike suli wan

sijelo li pana e ilo mama sin tan poki la ni li nasin sike nanpa wan. 

pali pi selo sin wawa en weka pi selo sin wawa li nasin sike nanpa tu.   

sike tu ni o wan. 

lupa la ijo ale li wile kama lon nasin ni:

sijelo o kama kama pana e ilo mama wan.   
ilo mama wan ni li weka tan poki lili li kama lon nasin li tawa lupa suli.   
(ken la unpa la ilo mama li kama ijo sin.)  
ona li lon lupa suli la selo lupa li wile pali li wile alasa e ni: ijo sin pona li lon ala lon.   
ijo sin pona li lon ala la selo sin li weka. sike li sin. 
sijelo o kama kama pana e ilo mama wan sin...

pali ale o wan tenpo pona. wan li pona ala la mama li ken ala. 

ilo mama wan li weka tan poki lili lon tenpo ike la mama li ken ala. selo lupa li pali e selo sin lon tenpo ike li weka e selo sin lon tenpo ike la mama li ken ala. 

kepeken nasin seme la pakala ni li kama ala?

nasin li ni: sijelo li lawa e tenpo pali kepeken toki. 

sijelo li toki kepeken nimi ala. ona li toki kepeken pana.

pana pi telo ante li toki e ijo ante. 

telo nanpa wan li toki e ni: o weka e selo sin o pana e telo loje o kama open e pana pi ilo mama sin. 

telo nanpa tu wan li toki e ni: ilo mama li weka tan poki! o pali e selo sin wawa. 

telo toki tu ni li ken kama e ijo ante kin lon poka ante sijelo. 

