mi en jan Esuwin li tawa noka lon ma kasi. mi kute e waso e kasi e pipi. mi kute e mu wawa!

"ni li seme?" 

"mi o alasa."

"ken la ona li telo pi tawa anpa."

"ken a."

mi tu li awen tawa li lukin e telo suli pi tawa anpa. ona li tawa anpa wawa!

"telo ni li wawa lukin!"

"lon a, mi wile sitelen e mi e sina e telo kepeken ilo."

mi jo e ilo lon luka wan. mi lon poka pi jan Esuwin. telo suli li lon monsi pi mi tu. mi pana e ilo sitelen lon sinpin pi mi tu. 

tu wan, tu, wan, o sitelen!

mi lukin e sitelen. sitelen la telo suli en mi en jan Esuwin li pona lukin. mi pilin pona. 