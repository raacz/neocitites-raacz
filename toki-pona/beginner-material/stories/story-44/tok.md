mi esun e tomo sin. 

tenpo pini la tomo lili mi li lon insa pi tomo suli kulupu. tomo sin mi li suli li lon ala tomo kulupu. 

o sona e ni: tenpo monsuta li pona mute tawa mi. taso tomo pi tenpo pini la jan lili ala li kama tawa tomo mi li alasa e suwi lon tenpo monsuta. 

tenpo ale la mi esun e suwi li wile pana e suwi. taso jan lili ala li kama la mi moku e suwi ale. 

tenpo ni la tomo mi li suli. mi jo e mani. ken suli la jan lili li kama a!

mi esun e suwi mute. 

mi esun e kili suli pi jelo loje. kepeken ilo kipisi la mi weka e insa kili li sitelen lupa e selo monsuta lon sinpin kili. mi pana e suno tawa insa kili. mi pana e kili monsuta ni tawa poka pi tomo mi. 

tenpo monsuta li kama. mi awen lon poka pi lupa tomo. a, jan lili pi mute seme li kama? 

taso... ike. sewi li pana e ko walo lete mute mute mute.

mi awen. taso tenpo li kama li weka. jan lili ala li kama. 

ike. tenpo sin la mi taso li moku e suwi ale. 

