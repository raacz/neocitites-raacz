jan utala Wen li open e utala.

lon monsi pi jan utala Wen la, lon weka pi lukin akesi, la jan pali Lepi li lukin e utala. lon tenpo suno tu wan la jan Lepi li tawa lon monsi pi jan utala Wen kepeken nasin len. 

jan pali Lepi li pali e ijo tu wan: 

pali nanpa wan la jan Lepi li lukin. jan utala li moli la jan Lepi li lukin. jan utala li anpa e akesi la jan Lepi li lukin. jan utala li pilin monsuta li utala ala li weka la jan Lepi li lukin. ijo ale pi jan utala la jan Lepi li lukin. 

pali nanpa tu la jan Lepi li toki. pali pi jan utala li pini la jan Lepi li toki sitelen e ijo ale pi lukin ona lon lipu. jan Lepi li lawa e waso pana. jan li pana e lipu toki tawa waso pana la waso li tawa sin tawa jan lawa pi kulupu utala. nasin ni la kulupu utala li kama sona e lukin pi jan Lepi. 

pali nanpa tu wan li suli nanpa wan tawa jan Lepi. pali li ni: o moli ala. 

akesi laso li pana wawa e seli tan uta tawa lawa pi jan utala Wen. jan Wen li awen e lawa ona kepeken ilo awen. lawa ona li pona. taso lupa wan suli li kama lon sinpin pi ilo awen. pakala. pana pi akesi laso li seli a. 

ike. pana li kama sin! noka tu pi jan Wen li tawa mute li lukin weka tan pana seli akesi. noka tu pi akesi laso li tawa kin. seme la tawa ona li sama mute tawa nasin jan a? ona li akesi anu seme? a, tenpo lili li lon! 

akesi li pana la jan utala li tawa weka. akesi li pana mute la jan utala li ken ala kama lon poka li ken ala utala e akesi kepeken palisa utala suli. pona wan li lon ni: open la, pana akesi li seli mute mute. taso akesi li awen pana li awen pana la ken la seli li kama lili lukin. ken la wawa akesi li kama lili! 

taso ike la nasin sama la wawa pi jan utala li kama lili. ona li ken ala awen. jan Lepi li lukin e ni: jan utala li lukin tawa sinpin akesi. taso kiwen li lon poka noka. noka li kama lon kiwen li tawa nasa la jan utala li tawa anpa a! pakala sewi. moli li kama. 

akesi li kama lon poka pi jan utala lon monsi pi jan utala li pana e luka tu ona tawa supa anpa lawa pi jan utala. uta ona li open li pana e seli pi wawa mute. jan utala li anpa moli. 

jan Lepi li awen li lukin. akesi li tawa weka la jan Lepi li sitelen e toki lon lipu li tawa sike e poka wan lipu tawa ni: lipu li kama sama palisa pi lupa insa. ona li pana e lipu palisa tawa poki monsi pi waso pana. waso li tawa weka. lipu li toki e ni:

kulupu utala o, 

tenpo sin la jan utala wawa pona li moli ala e akesi wawa. jan utala Wen li kama lon ma tomo lili Make. tomo ale pi ma tomo lili Make li pakala tan seli. jan ale pi ma ni li tawa weka. ona li tawa weka ala la ona li moli. akesi li moli e jan utala Wen kin. jan utala Wen li utala pona li lukin ala tawa weka tan pilin monsuta. 

sewi o pona tawa jan lawa!

~ jan Lepi


jan Lepi li waso e lipu la ona li open sin e tawa. pali ona nanpa wan en pali ona nanpa tu en pali ona nanpa tu wan li pini. 





