lon tomo ona pi mani mute la jan lawa pi ma suli li pilin pi musi ala. ona li jo e moku mute e meli mute. moku en meli li pona mute. moku en meli li taso la ale li pona. taso, ala a. jan lawa pi ma suli o pali kin. ona o pini e ike suli pi tenpo poka. 

tenpo poka la akesi laso li kama lon ma tomo lili mute li moli e jan mute kepeken pana seli uta. jan lawa li toki tawa jan sona mute.  jan ala li sona e ni: akesi li kama tan seme li wile e seme. taso jan ale li sona e ni: akesi li wawa mute mute a. tan wile pi jan lawa la jan utala mute li lukin utala e akesi li kama anpa li moli. 

lon la, jan utala mute li moli la ni li ike mute ala tawa jan lawa.  jan utala mute li moli. taso jan utala mute mute mute mute mute mute mute li lon. jan lawa li toki e ni tawa kulupu utala: o awen pana e jan utala sin tawa akesi ike laso! jan utala sin ni li moli la o pana e jan utala sin kin! 

"jan lawa ike a!" ni li pilin pi jan utala Wen. kulupu utala li toki e ni tawa ona: sina o utala e akesi. jan Wen li sona e ni: ona li wile ala moli. taso jan utala ni li ken ala utala e wile pi kulupu utala. ona li ken ala tawa ala. ona li ken ala moli ala. 

anu seme? jan Wen li toki insa. ken la nasin pi moli ala li lon. ken la nasin pi nasa mute pi moli ala li lon! 

akesi li lon ma weka. lon tenpo suno la jan Wen li tawa akesi kepeken soweli. lon tenpo pimeja la jan Wen li pali e nasin pi moli ala. tenpo suno tu wan li kama li weka. jan Wen li pini e pali lon nasin pi moli ala. lon tenpo suno kama la, jan Wen li kama lon akesi. 

 tenpo pimeja wan taso la, ona li ken lape. ona li lukin e sewi pimeja pi mun lili mute walo. ona li lukin e ma e... kipisi tomo. tenpo pini la, tomo li lon. taso akesi li seli pakala e ona. waso pimeja suli li kama tawa kipisi tomo li mu li open e moku. jan Wen li ken ala lukin pona. taso, pakala... ken suli la waso li moku e sijelo moli jan. 

jan utala Wen li jan utala pi pona ala. ona li ken ala awen e jan. ona li ken ala anpa e akesi. ona li lape lon pilin ike. 

open pi tenpo suno kama la jan Wen li alasa e akesi. ona li kama lukin e akesi. akesi li kama lukin e ona. jan Wen li jo e ilo utala lon luka wan li jo e ilo awen lon luka ante. ona li tawa sinpin. 




