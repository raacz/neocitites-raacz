jan Utakawa Ilosike li jan musi sitelen li tan ma Nijon. ona li tan tenpo weka li moli lon tenpo ni, taso pali ona li awen. ona li pali e sitelen mute mute a. 

jan li ken sitelen lon nasin ante mute. jan Ilosike li pana e kule ante mute tawa lipu kasi. taso ona li kepkeken nasin wawa. 

jan li pana e kule ante mute tawa lipu kasi kepeken luka ona la jan ni li ken pali e lipu wan taso pi sitelen ni. taso ken la jan li wile pali e lipu mute mute mute pi sitelen sama. ni la ona li ken kepeken nasin sitelen pi leko lupa. open la nasin ni li tan ma Sonko. nasin li kama lon ma Nijon la jan musi mute pi ma Nijon li ante e nasin.

nasin pi leko lupa la nanpa wan la jan Ilosike li sitelen e ijo kepeken telo pimeja lon lipu kasi. ken la ona li sitelen e meli lili olin. 

nanpa tu la ona li pana e ko wan tawa lipu kasi ni li wan e lipu kasi e leko kasi. tenpo ni la pali kipisi li open. jan Ilosike li kepeken ilo kipisi li pali e lupa linja mute. sitelen pi lupa mute li tan sitelen pi telo pimeja. tenpo ni la, sitelen pi meli lili olin li lupa mute lon insa pi leko kasi. 

nanpa tu wan la jan Ilosike li kama jo e ilo pi pana kule. ilo ni li supa li sike. poka anpa pi ilo ni li jo e linja mute. luka jan li jo e poka sewi li pana e linja tawa telo kule li tawa wawa e linja lon leko kasi pi lupa mute. tenpo ni la sitelen lupa pi meli lili olin li jo e telo kule mute.

nanpa tu tu la jan Ilosike li pana e sinpin pi lipu kasi sin walo tawa anpa lon sewi pi leko lupa kule. ona li kama jo e ilo sin. ni li ilo pi pana wawa. sinpin pi ilo ni li supa kiwen sike. monsi pi ilo ni li jo e nena pi jo luka. jan Ilosike li pana e sinpin supa pi ilo pana lon lipu kasi walo li tawa wawa e ilo pana tan poka wan tawa poka ante. ni la kule pi leko kasi li pana pona li kama lon ale pi lipu walo. ni li pana e sitelen pi meli lili olin tan leko kasi tawa lipu walo. 

nanpa luka la jan Ilosike li pali sin e ale. ken la ona li wile e ni: len pi meli lili olin li laso. tan open la jan Ilosike li sitelen e len laso lon lipu kasi li kipisi e ona lon leko kasi li pana e telo kule li pana e wawa anpa. 

jan Ilosike li ken kepeken leko sama pi meli lili olin pi len laso lon lipu mute mute. ni la ona li ken pali e lipu mute pi sitelen sama. 

tenpo mute la jan Ilosike li pali e sitelen pi kule mute. kule ale li wile e pali suli tan ni: jan Ilosike li ken pali e sitelen pi kule wan taso kepeken pali wan pi nasin leko. 

