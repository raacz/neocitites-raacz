### nimi sitelen en nasin sitelen

jan Ilosike li pali e kulupu sitelen mute pi nasin suli Tokato.

o lukin e sitelen. sitelen tu tu ni li tan kulupu sitelen ante li tan tenpo sike ante. 

taso ona ale li sama mute tawa lukin. 

ona ale li sitelen e ma Otawala e telo nasin Sakawa. ona ale la jan pali li tawa e jan tawa poka ante telo. ona ale la kasi li lon. ona ale la ma li supa lon sinpin li nena mute lon monsi. 

kin la jan Ilosike li pana e nimi pi sama mute tawa ona ale. 

ni li pona mute ala tawa jan ni: ona li alasa e sona pi sitelen musi. 

"a, sitelen pi ma Otawala li pona mute tawa mi!" 

o toki e ni: kulupu sitelen seme pi ma Otawala li pona mute tawa sina?

"ona nanpa wan!" 

a, ni la mi sona. 

"kin la ona nanpa tu tu!"

n...

lon la jan li sona e nanpa pi kulupu sitelen nanpa wan taso. pali nanpa tu pi jan Ilosike li seme? sona ala. pali nanpa tu wan en pali nanpa luka tu wan li seme? sona ala. 

ni la nasin nanpa li ken nimi pona e kulupu sitelen nanpa wan taso. ona ante ale li wile e nimi pi nasin ante.

#### kulupu Koso en kulupu Leso



nasin nimi li wan taso ala li mute. o kama lukin e sitelen nanpa wan e sitelen nanpa tu. 

sitelen nanpa wan li tan kulupu Koso. jan Ilosike li sitelen e ma sama tan poka ante, tan weka lili. tomo suli lawa li lon ala ni. jan ale li lili mute lukin. 

sitelen nanpa tu li tan kulupu Leso. 
jan Ilosike li sitelen e ma sama. taso jan ale li lon ala weka suli. ona li lon poka a. mi ken lukin e lukin jan e uta jan e linja lawa jan. 

taso nimi 'Koso' en nimi 'Leso' li tan seme?

#### nasin sitelen mute pi toki Nijon

toki Nijon la, nimi Koso en nimi Leso li nimi pi nasin sitelen tu. 

sitelen pi toki Nijon li tan sitelen pi toki Sonko. nasin majuna li ante tawa tenpo lon. 

tenpo pini la sitelen nimi li sike mute li wile pona mute a lukin. nimi mute li wile sitelen e ijo pi toki ona. sama la sitelen pona pi toki pona la nimi 'noka' li sitelen e noka.  

taso lon la sitelen o pona lukin taso ala. jan mute li kama kepeken toki sitelen lon tenpo mute. jan mute li wile e lipu tu pi toki sama li pali e lipu sin tan lipu mama. jan mute li wile sitelen e nimi mute kepeken tenpo lili la nasin sitelen li kama ante. 

nasin sitelen Leso li nasin wawa wan pi tenpo pini. nasin ni la sitelen ale li lili sinpin li suli supa. linja mute li lili open li suli pini. 

taso tenpo li kama li weka la jan mute li kama kepeken ala nasin sitelen Leso li kama kepeken nasin sin. nasin pona sin pi tenpo lon la sitelen mute li suli sama leko pi poka tu tu sama. kin la, suli linja li suli pi sama mute lon open lon pini. 

ilo li sitelen e nimi kepeken nasin sin la ona li sitelen e linja nanpa wan li weka li sitelen e linja nanpa tu li weka li sitelen e linja nanpa tu wan...

taso jan li ilo ala. tenpo ale ala la ona li weka e luka. tenpo la ona li sitelen e linja tu lon tenpo sama li weka ala e luka. pali ni la linja li kama sike lili lukin. lon la, ni li nasin sitelen Koso. 

nasin sitelen Soso la sitelen li musi mute wawa. tenpo la jan li ken ala sona e ni: nasin sitelen Soso li sitelen e nimi seme. 

nasin sitelen Koso en nasin sitelen pona pi tenpo lon li sama ale ala.  taso ona li sama lili.  
nasin sitelen Koso en nasin sitelen Soso li sama ale ala. taso ona li sama lili. 

nasin sitelen Koso li nasin sitelen pi musi lili.   
nasin sitelen Leso li nasin sitelen wawa pi tenpo pini. 

jan Ilosike la lon sinpin pi kulupu sitelen Koso, la jan pali li sitelen kepeken nasin sitelen Koso. lon sinpin pi kulupu Leso la jan pali li sitelen kepeken nasin sitelen Leso. 

tan nasin sitelen la jan sona li pali e nimi pi kulupu sitelen tu ni. 


#### kulupu Alitaja en kulupu Kisiso

o lukin sin e sitelen tu tu pi ma Otawala. 

sitelen nanpa tu wan li tan kulupu Alitaja. sitelen ale pi kulupu Alitaja li lili. kulupu Koso en kulupu Leso en kulupu Alitaja la lipu kasi ale li suli sama. taso kulupu Koso la lipu wan li jo e sitelen wan. kulupu Alitaja la lipu wan li jo e sitelen tu tu. 

sitelen nanpa tu tu li tan kulupu Kisiso. sitelen ante ale la telo nasin Sakawa li suli lukin. taso sitelen ni la telo li lili lukin. 

nimi Kisiso en nimi Alitaja li tan seme?

ona li esun. esun Kisiso en esun Alitaja li esun e sitelen pi jan Ilosike. 

