### sitelen nanpa wan pi ma Otawala


o lukin e sitelen. 

jan Ilosike li sitelen e ma lape ale pi nasin suli Tokato lon tenpo wan taso ala. taso sitelen ni li tan kulupu sitelen ona pi tenpo nanpa wan. 

sitelen ni li sitelen e ma lili Otawala e telo nasin Sakawa. 

#### ma Otawala li seme

jan li tawa lon nasin suli Tokato la ma Otawala li ma lape nanpa luka luka. 


ma Otawala la nena suli li lon. kin la tomo suli pi jan lawa lili li lon. sina ken ala ken lukin e tomo lon sitelen ni a? ona li lon poka ni pi nena suli: kasi mute li lon. selo pi sinpin suli kiwen li awen e tomo ni pi jan lawa. tomo mute pi tomo suli ni li suli tan sewi tawa anpa li ken lukin pona e ma pi weka mute. ken la jan ike li kama li wile pakala e jan pi insa tomo, la jan utala li ken lon tomo sewi li ken pana e ilo moli tawa jan ike pi ma anpa. 

nena suli en tomo suli li lon monsi sitelen lon weka. telo nasin Sakawa li lon poka lon sinpin sitelen. insa pi nena suli pi telo Sakawa la ma li jo e kasi lili mute li supa a.

#### telo li pona utala

telo Sakawa li pona pi nasin utala. jan ike li wile kama utala e tomo lawa pi ma Otawala la nanpa wan la ona o tawa poka ante telo.

lon sitelen la sina ken lukin e ni: jan mute li lon telo ni li tawa tan poka wan tawa poka ante. 

sitelen ni la jan pali a li lon telo li tawa e jan ante pi pali ala. 
jan pali ale li kepeken ala len. 

o sitelen insa e ni: sina jan utala li wile kama moli e jan pi ma Otawala. sina o jo e ilo moli mute. ken la sina wile len e sijelo sina kepeken len awen kiwen. taso sina kama lon poka pi telo Sakawa la sina o seme? o weka e len anu seme? sina jo e ijo mute kiwen la tawa li pona ala a. wawa telo li kama anpa e sina la sina ken ala kala pona. ken la sina moli! kin la, jan pali li ken ala tawa pona e sina tan ni: ijo ale sina li suli. jan pali li lili. ken la jan pali mute li ken tawa e sina. taso ni li wile e tenpo. tan tomo suli weka la jan pi ma Otawala li ken lukin e ni: sina kama. kepeken tenpo suli ni la ona li ken kama jo e ilo ale utala ona li ken utala pona e sina. ante la ona li ken tawa weka. ni la sina ken ala moli e ona. 

#### nasin tu wan pi jan pali

lon sitelen ni la o kama lukin e ijo ante: jan pali li tawa e jan tawa poka ante telo kepeken nasin seme. jan pali mute li awen lon poka pi telo Sakawa. jan tawa li kama la ona li ken esun e pali ona. 

nasin tu wan li lon. mute mani pi jan tawa li kama e ni: jan tawa li kepeken nasin seme. 

nanpa wan la jan li jo e mani mute ala e wawa mute ala la ona li esun e pali pi jan pali wan taso. 

jan tawa li kama lon sewi pi jan pali wan ni. noka tu pi jan tawa li lon poka tu lawa pi jan pali. ken suli la anpa noka pi jan tawa li kama lon telo.

jan pali ni wan o wawa sijelo a. wawa tu li utala e jan pali ni. tan sewi la ona o awen e wawa anpa ale pi jan wan. tan poka la nasin telo li tawa wawa.


nanpa tu la jan li jo e mani e wawa la ona li ken esun e pali pi jan tu tu. 

jan pali tu tu li jo e palisa kiwen tu. jan pali tu li lon sinpin. jan pali tu li lon monsi. lon sewi sijelo pi poka lawa la jan pali tu tu li awen sewi e palisa kiwen tu. palisa tu li sama supa. jan tawa li ken lape lon ona.

ken la telo lili li kama lon jan tawa ni. taso kepeken wawa pi jan tu tu la tawa ni li ken tenpo lili. ken pakala li kama lili. 

nanpa tu wan la jan li jo e mani mute e wawa mute la ona li ken esun e pali pi kulupu jan. 

jan pi mani mute pi wawa mute li awen lon tomo pi lili mute la kulupu pali li ken tawa e tomo ni. sina lukin e sitelen la, pilin sina la jan pi mute seme li tawa e tomo lili ni a? mi nanpa e jan luka luka tu tu. taso mi sona pona ala. jan pi mute suli li lon la mi ken lukin e ko suli taso pi sijelo jan.  mi ken lukin e ni: jan pali li lon poka tu pi tomo lili. jan pali ante li lon ala lon anpa pi tomo lili kin?




