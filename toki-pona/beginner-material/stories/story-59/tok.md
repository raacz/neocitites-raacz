mi toki e ni tawa jan Mili: mi ken awen e jan lili sina. 

jan Mili li pana e jan lili ona Nono tawa tomo mi. 

jan Nono li wile lukin e sitelen tawa kepeken ilo ona. 

mi wile musi. 

mi jo e ilo musi. ilo li palisa sike suli kiwen. 

"jan Nono o, sina sona ala sona e ilo musi ni a?"

"mi wile ala. mi wile lukin e ilo mi!"

"ni la mi musi lon mi taso."

mi kama lon insa pi palisa sike. mi jo e ilo lon luka tu mi. mi pana e wawa tawa ilo li weka e luka. 

mi tawa e poka mi lon nasin sike. palisa sike li awen lon sijelo li tawa anpa ala. 

jan Nono li kama lukin. ona li wile musi.

"mi musi kepeken nasin seme?"

mi pana e sona tawa ona. 

ona li tawa sike e poka ona. taso ilo li kama anpa. 

"mi ken ala!"

"sina ken. o pali sin."

jan Nono li pali sin li pali sin. 

taso, ona li ken ala. 

"ken suli la sijelo sina li lili la palisa sike li suli ike."

"ike a..."

"mi en sina li wile ala wile esun e palisa sike lili lon tomo esun pi ijo musi?"

"a! mi wile!"

