mi sona ala e telo pi nasa sijelo. jan mute pi ma mi li moku e telo nasa tan wile pi pilin musi tan wile pi pilin pona. taso ale pi nasin ni li nasa mute tawa mi. 

mi lili la mama tu mi li pini e moku ona pi telo nasa. mama wan li kama ken ala moku tan pakala sijelo. mama ante li kama wile ala tan ni: ona li moku e telo nasa la ona li ken ala lawa pona e ona sama. 

ni la lon ale pi tenpo mi la mama tu li moku ala e telo nasa. ona li pana ala e sona pi telo nasa tawa mi. n. ona li pana e sona wan:

telo nasa li ike. o moku ala e ona. 

tenpo ni la mi awen moku ala e telo nasa. mi pilin e ni: lon la telo nasa li ike mute tawa sijelo. mi pilin pona tan ni: mi moku ala. 

taso mi pilin pona ala tan ni: mi sona ala e nasin. jan mute li moku la mi wile sona e ni: nasin pi telo nasa li seme. lon lipu ni la mi en sina li kama sona e nasin mute pi telo nasa lon poka. 