https://commons.wikimedia.org/wiki/File:Feminine_Hygiene_Products_in_a_Walmart.png


https://commons.wikimedia.org/wiki/File:Batteries,_light_bulbs,_tampons_and_women%27s_sanitary_products,_etc.,_aisle_in_Meny_Supermarket_in_Bergen_Storsenter_Shopping_Mall,_Bergen,_Norway_2017-10-23_a.jpg

https://commons.wikimedia.org/wiki/File:Instead_cup.jpg

https://commons.wikimedia.org/wiki/File:%D0%9C%D0%B5%D0%BD%D1%81%D1%82%D1%80%D1%83%D0%B0%D0%BB%D1%8C%D0%BD%D1%8B%D0%B9_%D0%B4%D0%B8%D1%81%D0%BA_%D0%B8_%D0%BC%D0%B5%D0%BD%D1%81%D1%82%D1%80%D1%83%D0%B0%D0%BB%D1%8C%D0%BD%D0%B0%D1%8F_%D1%87%D0%B0%D1%88%D0%B0_(cropped).jpg


### telo loje la sina o seme 

jan li pana e jaki jelo e jaki ko, la tenpo mute la jan ni li ken lawa e pana. ona li pilin e wile pana la ona li awen tawa ni: ona li lon tomo jaki. tenpo li pona la ona li pana. 

taso mi pi jan lili o, telo loje li sama ala ni. sina ken ala lawa e pana. ona li kama lon tenpo pi wile sina ala. 

sina ken ala lawa e pana. taso sina ken poki e pana. 

#### o sona e nasin pali mute ken

ken suli la sina sona e nasin wan ni pi poki pana: o kama jo e len walo o pana e len walo tawa len insa sina tawa poka lupa. loje mute li kama lon len walo ni la o pana e len walo pi telo loje tawa poki jaki. o alasa e len walo sin. 

taso nasin ante mute li lon li pona. sina sona ala sona?

"taso len walo li ike seme?"

o kute. 

len walo la sina ken kepeken lon tenpo wan taso. loje li kama la len ni li jaki. sina ken ala weka e jaki tan ona. ona o tawa poki jaki. 

len walo wan li mani lili. taso sina o esun e ona mute la mute mani li kama suli. kin la, tenpo ale ala la len walo li poki pona e telo loje! tenpo la telo li kama lon len pi walo ala. ni li pona seme?

mi pi jan lili o, o sona e ni: ken ante li lon! 

"taso ona ale li monsuta. mi wile ala pana e ijo tawa insa mi!"

o kute. 

nasin mute li lon li wile ala e ni: sina pana e ijo tawa insa sina. nasin mute li lon li monsuta ala tawa sina pi tenpo ni. 

len walo pi sona sina la sina ken kepeken lon tenpo wan taso. taso sina ken esun e len pi selo sama pi sijelo ante. len ni la sina ken kepeken lon tenpo wan taso ala. sina kepeken la o telo e ona. o pana e ona tawa mama sina lon tenpo ni: mama li pona pi weka jaki e len ale. ona li jaki ala la o kepeken lon tenpo sin. ni li len pi tenpo suli. 

len walo li pilin pona ala. kulupu esun li pali e ona kepeken ijo pi mani lili a. monsuta la kulupu esun li pali e ona kepeken ijo ni: ona li ken ike tawa sijelo. taso len pi tenpo suli li ni ala. ona li pilin pona li pilin sama len ante ale sina. pakala wan li ni: ona li mani mute. taso sina esun lon tenpo wan li ken kepeken lon ale pi tenpo kama. 

kin la, tenpo la sina ken alasa e len pi tenpo suli pi mani mute ala. tenpo la sina ken pali e len pi tenpo suli kepeken mani ala a! 

"nasin seme la len pi telo loje li ken len pi tenpo suli! telo loje li jaki mute mute a. kin la len seme pi nasin ni li ken awen jo e telo loje mute a!"

o kute. 

nanpa wan la nasin seme la len li ken awen jo e telo loje mute? len mute pona li lon li ken moku pona e telo. len pi tenpo suli li jo e len mute pi ken moku pona lon insa ona. lon la mi sona pona ala e nasin. taso mi sona e ni: mi kepeken len pi tenpo suli la len ni li moku e telo loje ale. telo loje ale li awen lon insa pi len ni. 

nanpa tu la len pi telo loje li ken jaki ala kepeken nasin seme? jan li pona pi weka jaki e len la ona li kepeken ko pona pi utala jaki. ko ni li utala e jaki e pipi e ike. ona li wawa. nasa ala la ona li ken weka ale e jaki ale pi telo loje kin. 

ona li ken ala weka ale e kule loje. taso ona li ken weka mute e kule loje. ni la, tenpo mute la len pi tenpo suli li walo ala li pimeja. len pimeja la lukin sina li ken ala a lukin e loje lili. 

#### telo loje li jaki ala jaki namako?

o alasa e pilin ni: telo loje pi sike mama li jaki mute mute mute tawa sina tan seme?

lon la telo loje li suwi ala li jaki. ona li ken pana e kon jaki li ken jaki e len pona. 

taso tenpo la toki ni li kama tan kulupu: "a! sina pana e telo loje. sina jan jaki a! o weka!" o kute ala e ni. toki ni li kama tan nasin anpa. jan ale li pana e jaki li weka e jaki. jan li pana e telo loje li poki pona e ona la ona li jaki namako ala. ona li jan. nasin kulupu ike ni li kama e toki sama ni kin: "toki pi telo loje li jaki! ilo pi telo loje li jaki! nasin pi telo loje li jaki! o len e sona ni tan mi. mi wile ala kute!" o kute ala e ni. tenpo suli la toki ni li anpa e jan mute pi pana telo li kama e ni: ona li pilin ike tawa sijelo pi ona sama. 

pilin sina pi jaki wawa li tan seme? ona li tan ala tan sina. ona li tan ala tan kulupu? 

sina sona pona e pilin sina la mi ken kama pana e sona pi nasin poki ante tawa sina. taso mi o pana e sona suli ni kin tawa sina: 

#### o alasa e sona tan mama sina taso ala

mi pi tenpo pini o, sijelo pi mama sina en sijelo sina li ante.

sina pilin ike tan weka sona la o alasa e sona tan mama sina taso ala. ona li sona e nasin pi sijelo ona taso. ona li sona ala e nasin pi sijelo sina. 

o sona: sijelo ona li pana e telo loje la sijelo li pana ala e pilin ike kin. 

taso sijelo sina la pana pi telo loje en pilin ike insa li wan. pilin ni li weka e wawa mute sina. ona li ike e ken pali sina. ona li ike e ken tawa sina. ona li anpa e sina. tan pilin ike ni la sina kama wile awen lon supa lape. 

nasin pona li lon. taso sina ken ala kama sona e nasin pona tan mama sina. o alasa kepeken ilo. o kama sona e ken pali sina ale. o pali. 