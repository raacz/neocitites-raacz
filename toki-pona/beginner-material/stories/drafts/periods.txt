#### o awen kute e toki mi

mi sona e ni: ken la toki ale ni pi nasin sijelo li musi ala tawa sina. sina kama ala sona ale e sike sijelo insa tan toki mi la o pilin ike ala. 

suli la mi toki e sona tan ni: sina pilin e ni: loje li kama tan insa pi noka tu sina la jan lili wan pi tenpo kama li moli. 

kepeken sona ale mi la mi toki: ni li lon ala. 

kulupu li toki sama ni lon tenpo mute: meli en mije li unpa la kala lili li kama lon insa pi sike suli la ni li pali e jan lili. 

taso lon la, unpa li lukin mama la, sijelo sina li wile pali e ijo sin pona li wile awen e sina. 



#### nasa ike pi nasin toki kulupu

tenpo mute mute la sijelo pi pali mama li weka e pali li open sin e sike tan ni: pakala li kama. ken ike li suli. ijo li mute pona ala. nasin li ike lili. 

tenpo mute mute la selo lupa en ijo sin li toki ike. sike li open sin taso sama ni: ijo sin ala li lon. 

sijelo sina li weka e pali la ni li lon ala: ona li wile pali ike li wile moli ike e jan lili sina.

sijelo sina li weka e pali la ni li lon: ona li wile pali pona li wile awen e sina li wile lili e ken pi pakala suli. 

pali mama li wile e pali lili mute mute mute mute mute pi ken pakala. nasa ala la pali ni li pana e jan lili sin tawa ma lon tenpo ale ala. 

taso nasa mute la jan mute li wile ala toki e ken pakala. pakala li kama tawa ona la ona mute li len e sona ni tan jan ante.

ona li pilin pi wan taso li pilin anpa li pilin sama ni: ona a li mama pakala. taso mama ante ale li mama pona. 

jan li ken ala kama jo e ijo pi wile ona la nasa ala la ona li pilin ike tan weka pi ijo wile. taso jan pi wile mama li ken ala kama mama la tenpo mute la ona li pilin ike tan weka pi ijo wile tan ijo ante kin: nasin toki kulupu la ona li mama pakala li anpa li ike. 

mi pi jan lili o, tenpo ni la weka sona en nasin toki kulupu sama li kama e pilin ike lon sina. tenpo ni la sina sona e nasin sijelo. taso tenpo kama la sina o utala e nasin toki kulupu kin lon insa pi lawa sina. 

sina o kama sona e ni: lon la wile mama sina li seme. lon la wile unpa sina li seme. 

sina wile kama sona e wile sina la o kute taso ala e kulupu sina. o alasa e sona sin lon kulupu ante. sina sona mute la o alasa e sona tan insa pi kon sina a. 