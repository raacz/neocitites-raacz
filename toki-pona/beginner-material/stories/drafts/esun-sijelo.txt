## esun sijelo

### ike en esun pi noka pimeja

#### nasin pi esun sijelo

kepeken nasin ni la jan pi sona sijelo li ken pona e ike sijelo mute: jan pi ilo sijelo ike li kama jo e ilo sin tan jan pi ilo sijelo pona. 

ken la jan li pakala tan ni: pilin li kama ken ala pali pona. pilin li ken ala tawa e telo loje kepeken wawa pi mute pona. ken la nena nasa anu lupa nasa li lon pilin. 

jan pi pilin pona li moli la jan sona li ken weka e pilin ike tan sijelo pi jan pakala li ken pana esun e pilin pona pi jan moli.  

nasin ni la jan pakala li ken kama pakala ala. ni li nasin pi esun sijelo. 

nasin pi esun sijelo li pona anu seme?

pona ale ala. lon la, nasin ni li ilo taso. kepeken ilo ni la jan li ken pali pi nasin pona li ken pali pi nasin ike. 

o sitelen insa e ni: 

pilin mi li ken ala tawa pona e telo la mi kama moli. taso mi lukin e sina. sina kama ala moli. pilin sina li pakala ala. ni la mi moli e sina. jan sona li pana e pilin sina tawa mi la mi moli ala. 

ike anu seme? ike a! ale li ken sona e ni: esun sijelo li wile moli e jan pi moli ala la ni li ike. 

ilo li lon sijelo jan li weka e jaki tan telo loje li pali e telo jaki jelo. o sitelen insa e ni: ilo pali pi telo jelo li pakala lon sijelo mi la mi kama moli. taso mi lukin e sina. sina jo e ilo pona tu pi telo jelo. ni la mi pali e telo nasa pi tawa ala li pana e ona tawa moku sina kepeken nasin len. sina pi sona ala li moku e ona li kama ken ala tawa li kama ken ala toki. jan sona li kipisi e ilo pona wan tan sijelo sina li pana e ona tawa sijelo mi. mi moli ala! kin la sina moli ala.

jan ala li moli. taso awen la, ni li ike kin! esun sijelo la o kepeken ilo ni taso: jan li wile pana e ona. 

nasin ike ante seme li ken? o kama kute e toki pi noka pimeja. 




#### toki pi noka pimeja

toki pi noka pimeja li tan kulupu wan pi nasin sewi. kulupu li pilin e ni: sewi jan pi pona ale li moli ike lon palisa. moli ni li pali e nasin pi kama pona ale tawa jan anpa ale pi sewi jan ni. 

tenpo pini weka la, jan Koma en jan Tejan li kama tan mama sama lon tenpo sama. ona tu li pali mute lon kulupu pi nasin sewi. pali la, ona li pona e sijelo pi jan ante kepeken sona kepeken wawa sewi. ona li pali e ijo mute pi ken ala. nasin sewi ona en pali ona li ike tawa kulupu lawa. jan lawa li poki e ona li pakala mute e sijelo ona li toki e ni: "sina tu li weka e nasin sewi ike la sina ken moli ala!" taso jan Koma en jan Tejan en jan tu wan ante pi kulupu mama sama li weka ala e nasin sewi li moli ike. jan lawa li pana e sijelo ona tawa palisa, li pana waso e kiwen mute e palisa lili kipisi mute. pini la jan lawa li kipisi e lawa ona ale. moli ike a. 

kulupu ni pi nasin sewi li pilin e ni: jan pona a pi pali sewi wawa mute li moli la sewi mama li kama kute e toki pi jan pona moli ni lon tenpo mute. kulupu mute pi nasin sewi la jan anpa li toki e wile ona tawa sewi. taso kulupu ni pi nasin sewi la jan anpa li ken toki e wile ona tawa jan pona moli kin. kulupu li pilin e ni: jan pona moli li ken toki sin e toki pi jan anpa tawa sewi mama. ni li suli e ken ni: sewi li pali e wile pi jan anpa.

toki pi noka pimeja li sama ni:

lon ma Loma la, jan pali wan pi tomo sewi li pilin ike mute. jaki ike sijelo li pakala e noka ona wan li kama suli li kama suli. 

jan pali li lape la ona li lukin e ijo wawa. 

jan Koma en jan Tejan li kama lon poka li jo e ilo pi pona sijelo. 

ona wan li toki. "mi o weka e selo jaki ale kepeken kipisi. mi o pana e selo sin tawa lupa. selo sin li ken tan ijo seme?"

ona ante li toki. "ma poka la jan wan pi ma Isijopija li moli lon tenpo suno ni. sijelo ona li lon ma moli pi tomo sewi. mi ken kepeken ona." 

ni la ona tu li kama jo e noka pi jan pimeja li kipisi e noka pi jan pali li esun e noka pona e noka pimeja. 

jan pali li pini e lape li pilin e pilin ike ala. ona li luka e noka li pilin e pakala ala. ona li lukin e noka li lukin e pakala ala. mi mi ala mi? jan pali li pilin nasa. taso pilin nasa li weka la pilin pona wawa li kama lon. ona li tawa noka wawa tan supa lape li toki e pakala e sitelen lape e pona tawa ale. kulupu li kute e toki li alasa e ma moli pi jan pimeja. kulupu li lukin e ni: lon sijelo pi jan pimeja la noka pimeja wan li weka. noka walo wan li lon. 


#### sitelen pi noka pimeja

toki pi noka pimeja la nasin pi esun sijelo li nasa li sama ala nasin lon.

nasa la esun sijelo li esun pi pana tu. noka pimeja li kama lon sijelo walo. noka walo li kama lon sijelo pimeja. 

esun sijelo lon li esun pi pana wan taso. 

ni li nasa suli ala tan ni: ni li toki pi lon ala. taso awen la, toki ni pi lon ala li pana e sona lon pi nasin ike kulupu. 

toki pi noka pimeja li wile e ni: sina kute e ona la sina pilin pona. sina lukin e ni: jan pi kama moli li kama ala moli. ni li pona! ale li pona.

ale ala li pona. 

#### wile pi jan pana

tenpo lon la, wile pi jan pana li suli. ilo pi jan pana li kama weka tan sijelo pi jan pana li kama lon sijelo pi jan ante la, ni li tan ni: jan pana li wile pana. jan pana li moli la awen la wile ona li suli. jan li toki ala e wile pana lon tenpo pi moli ala, la ona li ken ala kama jan pana lon tenpo moli a. ni li nasin pona li nasin lawa kin. 

tenpo lon la, jan pi moli ala li ken toki e wile pana ona pi tenpo moli. jan sona ale o kute e wile. 

taso a. toki pi noka pimeja la wile pi jan pimeja li seme? ona li wile ala wile pana e noka ona?

ken la sina pilin e ni: alasa pi sona ni li suli ala. jan pimeja li moli li ken ala toki. 

lon la, jan pimeja ni li moli ala la ona li sona ala e ni: tenpo kama la jan li ken wile e noka ona. 

taso jan Koma en jan Tejan li moli kin! jan pimeja li moli la ni li weka ala e ken toki ona. ona tu li ken a toki e ni tawa jan pimeja: "mi o kepeken ala kepeken noka sina?" taso jan Koma en jan Tejan li ni ala. 

lon toki pi noka pimeja la, moli pi jan pimeja li ike ala. lon la, moli pi jan pimeja li pona tan ni: jan pimeja li moli la jan walo li ken moli ala. 

o sona e ni a: jan Koma en jan Tejan li wawa mute. lon toki ante la ona tu li kama e ni: jan moli li kama moli ala. taso toki ni la jan pimeja li moli lon open li awen moli lon pini. 

ken la jan Koma en jan Tejan li pana e pona tawa jan pi nasin sewi taso anu seme? o sona e ni: jan pimeja li jan pi nasin sewi! tan ni la sijelo ona li lon ma moli pi tomo sewi.

toki pi noka pimeja la nasin li ni: jan walo li kama moli la ni li pakala! sewi o pona e ona! jan pimeja li moli la ni li pakala ala. tenpo ni la sijelo moli ona li ken ilo tawa pona pi jan walo.

#### pana ike

jan Koma en jan Tejan li kepeken jan pimeja li pana ala e pona tawa ona. kin la, jan Koma en jan Tejan li pana e ike tawa jan pimeja. 

noka pona pimeja li tawa jan walo.  
noka jaki walo li tawa jan pimeja. 

noka jaki ni li jaki pakala sijelo pi nasin ni: ona li kama suli li kama suli li moku e ale.

pali pi jan sona sewi tu li ike a. weka noka taso ala li pakala e sijelo pi jan pimeja. ken suli la, tenpo kama la, ale pi sijelo ona li kama pakala tan jaki wawa noka. 


#### sona pi noka pimeja

pona pi jan walo li wile e ni: jan lawa li weka e ken toki pi jan pimeja li kepeken sijelo pi jan pimeja li pakala e sijelo pi jan pimeja. 

toki pi noka pimeja li toki pi lon ala li toki pi tenpo pini weka. taso ken la jan pali pi toki ni li wawa ni: ona li sona pona e nasin ike pi tenpo kama. 


https://medicalhealthhumanities.com/2020/10/08/medical-violence-and-the-medieval-miracle-of-the-black-leg/






### esun pi kiwen uta





https://wellcomecollection.org/stories/the-girl-with-no-name