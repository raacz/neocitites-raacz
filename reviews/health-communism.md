---
author: Beatrice Adler-Bolten and Artie Vierkant
book-title: Health Communism
tags: ["long informational text", "review"]
date: 2023-01-12
---


<div lang="tok" markdown="1">

'pona sijelo' li seme? nasin mani la lawa li wile e ni: sijelo jan li ken pali e ijo li ken kama e mani. nasin mani la 'pona sijelo' en 'ken pali' li sama.

nasin mani la jan tu wan li lon. jan nanpa wan li jan pi sijelo pona li jan pali. jan nanpa tu la sijelo ona li ike lon tenpo ni, taso sijelo li ken kama pona lon tenpo kama. jan nanpa tu li jan pi ken pali. jan nanpa tu wan li jan pi sijelo ike. sijelo pi jan ni li ken ala kama pona. ni la kulupu mani li wile ala pona e sijelo pi jan nanpa tu wan. lawa li wile weka e jan nanpa tu wan li wile e ni: jan ni li moli ANU jan ni li pana e mani mute mute mute tawa lawa.

nasin seme la mi ken pakala e nasin mani? o kama sona e ni: jan nanpa wan en jan nanpa tu en jan nanpa tu wan li sama. ona ale li anpa tawa nasin mani. jan ni li kama kulupu li kama utala e nasin mani lon poka la pona li ken. taso tenpo mute la, jan li wile pakala e nasin mani la ona li toki e ni: jan pali o wan o kulupu! nasin ni li pona suli ala tan ni: nasin ni li awen wile e weka e moli pi jan nanpa tu wan.

kin la o sona e ni: tenpo pini la, ma Tosi la kulupu pi pona suli li lon. kulupu li wan e pakala pi nasin mani e pona sijelo. kulupu ni li wawa mute. lawa li pilin monsuta. lawa li kama pakala e kulupu li toki e ni: kulupu ni li ike. o kute ala e ona! taso mi o kama sona e nasin pi kulupu ni e sona pi kulupu ni.
</div>

The above is a summary of the contents of the book. I like this book. It is good.